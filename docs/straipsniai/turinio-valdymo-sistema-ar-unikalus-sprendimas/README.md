# Turinio valdymo sistema ar unikalus sprendimas?

Visiems anksčiau ar vėliau prireikia internetinio tinklalapio. Nesvarbu kam jums jo reikia, ar kuriate verslą, ar norite įamžinti savo hobį, ar turite įdėją kaip galėtumėte užsidirbti iš interneto.  Tuomet dažnam kyla klausimai kaip ir su kuo kurti savo internetinį tinklalapį, ar daug tai kainuos, kiek laiko gali užtrukt ir panašūs klausimai. Šiame straipsnyje bus pasvarstymai kada kurį variantą reiktų rinktis ir kodėl. Straipsnis į situaciją labiau pažvelgs iš kliento pusės, tačiau vienas kitas patarimas tiks ir tiems kurie pradeda kurti internetinius tinklalapius.

## Idėja

Visas internetinio tinklalapio kūrimo procesas prasideda nuo pradinės idėjos. Kokiam tikslui bus naudojamas internetinis tinklalapis? Kai žinote atsakymą į šį klausimą, toliau seka kiti klausimai: kokios funkcijos jame būtinos? Kokios funkcijos nebūtinos, bet būtų neblogai jei būtų? Per kiek vėliausiai laiko jums jį reikia sukurti? Koks biudžetas bus skiriamas jo kūrimui, o vėliau ir išlaikymui? Atsakykite į visus šitus klausimus sau mintyse arba kur nors užsirašykite ir galim tęsti.

## Galvokite konkrečiai, o ne abstrakčiai

Atsakėte į prieš tai užduotus klausimus? Puiku. Tačiau ar tikrai plačiai juos atsakėte? Ar iki kaulelių kiekvieną dalyką apgalvojote? Ne? Čia jau ir yra problema, kuri yra problema tiek jums tiek žmogui ar įmonei, kurie kurs jums tą internetinį tinklalapį. Jeigu apie svetainę galvojate abstrakčiai ir apie kiekvieną dalyką žinote tik šiek tiek, tačiau nežinote tiksliai ko jums reikia, tai iš kur žinoti visiškai kitam žmogui, kuris jūsų nepažįsta, bet yra pasiryžęs jums sukurti internetinį tinklalapį? Žmonės negali skaityti minčių, todėl jei nesugebėsite tiksliai perteikti ko jūs norite, rezultatais galite nusivilti.

O be to, jeigu nežinote tikslių atsakymų į anksčiau užduotus klausimus, tuomet jums tolimesnis straipsnis labai mažai ką ir pagelbės. Pergalvokite atsakymus, kad būtų viskas labai tikslu, galite braižyti, užsirašyti mintis ir daryti visa kita ko jums reikia, kad žinotumėte ko jums reikia. Jeigu reikia pasinaudokite konsultacijomis, kurias siūlo internetinių tinklalapių kūrėjai.
## Kokios funkcijos internetiniame tinklalapyje yra būtinos, o kokių tik norėtųsi?

Šitas skyrius neatsakys visu šimtu procentų į užduotą klausimą ką rinktis? Turinio valdymo sistemą ar unikalų sprendimą? Tačiau tai jums gali padėti suprasti link kurios krypties krypsta jūsų idėja. Visų pirma reikia žinoti kokios funkcijos jums yra būtinos jūsų internetiniame tinklalapyje? Jei tai yra pakankamai standartinės funkcijos, kurias galima matyti ir kituose internetiniuose tinklalapiuose, pavyzdžiui, nuotraukų ar vaizdo įrašų galerija, komentavimo funkcionalumas, vartotojų autentikacija (registracija, prisijungimas…), naujienų rašymas, forumas, rezervacijos ir panašiai, tuomet jums tikrai nereikia unikalaus sprendimo. Kodėl? Tokias funkcijas turi beveik kiekviena turinio valdymo sistema ir paprastai tokios standartinės funkcijos jau būna ištobulintos tiek, kad viskas veikia labai gerai, saugiai ir tikrai nereikia gaišti savaičių darbo laiko, kad tokį funkcionalumą sukurti, nes užtenka vos kelių minučių per kurias tai būtų „pririšta“ prie jūsų projekto. Darbo laikas, kuris bus sugaištas prie projekto jums gali kainuoti dideles pinigų sumas, bet apie tai atskiras skyrius straipsnyje.

Tačiau jeigu abejojate ar tokia funkcija jau būtų kieno nors sukurta, kad galėtumėte panaudoti – paprašykite kurio nors internetinių tinklalapių kūrėjo konsultacijos ir pasiklauskite kiek realu tą funkciją ar funkcijas gauti iš kurios nors populiariausios turinio valdymo sistemos. Jeigu nežinos – galbūt pasisiūlys paieškot ar yra, arba jeigu atsakys, kad vargu ar tokia funkcija būtų sukurta kieno nors, tuomet jau galima pradėti galvoti apie unikalų sprendimą. Tačiau vistiek dar pamėginkite paieškoti ir pasidomėti plačiau.

Ir prieš priimdami sprendimą peržvelkite kiek funkcijų galėtumėte gauti iš kurios nors turinio valdymo sistemos, o kiek nepavyktų gauti. Jei pavyktų viską gauti ant turinio valdymo sistemos, tačiau būtų kokia viena labai maža funkcija, kuri būtų unikali, tuomet visai realu, kad ją jums sukurtų programuotojas ant jūsų išsirinktos turinio valdymo sistemos. Tai visų pirma užtruktų daug mažiau laiko nei visas funkcijas sukurti nuo nulio ant unikalios sistemos, o antra ir užtruktų mažiau laiko ir kainuotų daug pigiau.

Dėl funkcijų, kurios nėra būtinos, tačiau norisi, vėlgi atkreipkite dėmesį į jų dydžius, svarbą, pasiekiamumą ir panašiai. Galioja tos pačios taisyklės kaip ir prieš tai trijuose aprašytuose paragrafuose.

## Kiek skubiai reikia internetinio tinklalapio?

Vienas iš pagrindinių dalykų kuris išduos kurį variantą turėtumėte rinktis – tai projektui galimas skirti laikas. Paprastą internetinį tinklalapį ant turinio valdymo sistemos sukurti užtruktų nuo dienos iki dviejų savaičių, priklausomai nuo to kokie yra jūsų poreikiai bei internetinių tinklalapių kūrėjo patirtis ir jo užimtumas su kitais projektais (taip, jūs tikriausiai būsite ne vienintelis užsakovas, kuriam vienu metu tas pats žmogus kurs internetinį tinklalapį).

Individualūs projektai gali užtrukti labai įvairiai ir viskas priklauso nuo funkcijų kiekio, jų sudėtingumo, programuotojų skaičiaus, jų patirties, jų užimtumo, technologijų ir dar daug visko. Jei projektas yra labai smulkus, tokiu atveju gal pavyktų tilpti į mėnesį laiko. Tačiau tas „smulkus“ projektas, tai nereiškia, kad bus vartotojų autentikacija, galerija, naujienų rašymas, rezervacijos sistema ir dar bent 10 pakankamai sudėtingų funkcijų, kurios paprastam žmogui iš pirmos pažiūros atrodo gana nesudėtingos. Taip, tokius dalykus galima suprogramuot, tačiau tai užtruks laiko, o laikas kainuos pinigus. Ir nors jums tai gali atrodyti gan paprasta, bet nepatikėsite kiek laiko tai užtrunka, net patyrusiems programuotojams. Jei esate sugalvojęs kažką absurdiškai unikalaus, sudėtingo, didelio ir panašiai, projektas bus tikriausiai kuriamas bent mėnesį laiko. Gali užtrukti ir kelis mėnesius, ar metus… Net jeigu trokštate būti unikalus, nes jums kažkas suprogramuos „unikalią sistemą“ gerai pagalvokite ar turite tam laiko ir resursų. Unikalų internetinį tinkalapį galima turėti ir sukūrus jį ant turinio valdymo sistemos ir atliekamus pinigus investavus į unikalų dizainą.

Gal ir atrodo kaip atkalbinėjimas nuo unikalios sistemos kūrimo, bet faktas tas, kad klientai dažniausiai galvoja, kad jiems būtent to ir reikia, o realiame pasaulyje 99 procentams iš jūsų, visu šimtu procentų užteks ir paprastos turinio valdymo sistemos. Jeigu esate tas žmogus, kuris su savo idėja ir būtinomis funkcijomis išsiskiriate iš minios, tuomet tai yra sveikintinas variantas ir unikalios sistemos kūrimas yra būtent jūsų pasirinkimas.

## Biudžetas, kurį skirsite sukūrimui, o vėliau ir išlaikymui?

Dabar pagalvokite kiek pinigų galite skirti savo internetinio tinklalapio sukūrimui. Jei tai yra suma iki maždaug vieno tūkstančio eurų, tikriausiai teks rinktis turinio valdymo sistemą. Paprastai jų kainos būna nuo 100 eurų, iki 750 eurų, tačiau kartais siekia ir tūkstantį. Kainos mažiausiai ir didžiausia ribos tiek stipriai skiriasi dėl to, kad skiriasi kas kuria tokius puslapius. Paprastai pradedantieji, dažniausiai tai būna studentai, už svetaines prašo mažiausią galima ribą – šimtą ar du šimtus eurų, daugiau patyrę ar smulkios įmonės, ar pagal individualią veiklą dirbantys ir mokantys mokesčius žmonės prašo grubiai tariant apie 500-750 eurų, šiek tiek stambesnės įmonės prašo apie 750-1000 eurų. Tačiau už internetinį tinklalapį sukurtą su turinio valdymo sistema galima sumokėti ir daug daugiau, tačiau prieš mokėdami tokius pinigus būtinai pasidomėkite už ką konkrečiai mokate, bei jų reputacija, galbūt susisiekite su buvusiais klientais ir pasiklauskite nuomonės. Kai kurie internetinių svetainių kūrėjai būna suinterisuoti tik gauti pinigus, todėl iš pradžių gali kalbėti gražiai, o gavę pinigus parodyti vidurinį pirštą.

Pereinant prie didesnių kainų – dažniausiai kas viršija tūkstantį eurų, jau būna kuriamas individualus sprendimas. Tokį internetinį tinklalapį sukurti užtrunka labai ilgai, todėl ir kaina atitinkama, kadangi kaina būna skaičiuojama pagal valandas, o ne už galutinį produktą, o valanda gali kainuoti 30-50 eurų. Aišku tai yra pakankamai grubūs rėžiai, bet dažnai galima pamatyti tokius skaičius, ar bent panašius į juos. Smulkesnės įmonės ima apie 30-40 eurų už valandą, stambesnės šiek tiek daugiau. Pagal individualią veiklą dirbantys žmonės prašo labai įvairiai.

Kalbant apie išlaikymo kainą abiejais atvejais teks mokėti apie 8-10 eurus per metus už domeną (t.y. puslapio pavadinimą, pavyzdžiui, www.saitas.lt). Turinio valdymo sistemos talpinimas gali svyruoti nuo nemokamo iki kažkur 20 eurų už 3 mėn, kas būtų iki 80 eurų per metus, tačiau galima laisvai tilpti į 50 eurų ribą už metus. Dėl individualaus sprendimo bus sunku atsakyti, nes viskas priklauso nuo technologijos ir priemonių su kuo programuotojai kurs jums individualų sprendimą. Kai kuriais atvejais galėsite talpinti paprastame hostinge, kam tiks anksčiau nurodytos kainos, kitais atvejais teks nuomotis serverį, o serverio nuomos kaina gali būti žymiai didesnė. Tačiau kai kurie internetinių tinklalapių kūrėjai tai suprasdami kartais siūlo, kad jie patys talpintų jūsų svetainę už mažesnę kainą. Todėl būtinai pasidomėkite ką jums gali pasiūlyti dėl internetinio tinklalapio išlaikymo ar ką reikės padaryti iš jūsų pusės, kad būtų galima kur nors tai talpinti.

## Projekto plėtojimas

Šioje dalyje reikės pagalvoti gerokai į ateitį. Įsivaizduokite, kad jūsų projektas jau yra sukurtas. Kas toliau? Ar jis tikrai baigtas ir daugiau nieko jam nereikia? O galbūt jūs turite pradinę versiją ir norite išmėginti ar tai pasiteisina, kad galėtumėte tęsti su dar kažkokia funkcionalumo dalimi? O galbūt norite išleisti pradinę svetainės versiją, sulaukti atsiliepimų iš vartotojų ir tik tada plėtoti viską toliau? Turinio valdymo sistemos yra gerai kai turite galvoje baigtinį projektą. Žinote viską kas jame bus ir jūsų internetinio tinklalapio kūrėjui pavyksta viską paruošti. Tačiau tokius projektus ant turinio valdymo sistemos kartais gali būti sunku plėtoti, nes galite nerasti tinkamų įskiepių, o jei reikės rašyti jį nuo 0 tai irgi atims daug laiko, galbūt net daugiau nei jei projektas būtų darytas ne ant turinio valdymo sistemos.

Aišku, dar reikia turėti omenyje kokie galimi ateities plėtros planai. Smulkius pakeitimus atlikti gali užtrukti maždaug vienodai laiko tiek ant turinio valdymo sistemos, tiek ant unikalaus sprendimo. Didesni pakeitimai, ypač liečiantys visą struktūrą, gali sukelti tikrą galvos skausmą. Todėl reiktų galvoti į ateitį ir vėl grįžti prie punkto apie puslapio funkcionalumą. Reikia galvoti ne tik kokių funkcijų puslapyje reikia čia ir dabar, bet ir ko reikės ateityje. Būtent tai ir gali pakeisti sprendimą.

## Pabaigai

Vietomis skaičiai buvo parašyti gan grubiai, ar šiaip kai kurios mintys, bet čia tik standartilizuota informacija į ką maždaug galite orientuotis. Viskas nebūtinai bus 100 procentų taip kaip parašyta, nes būna daug išimčių, kaip ir bet kurioje kitoje srityje. Tačiau, kad ir kaip būtų, būtinai domėkitės tiek kiek jums leidžia jėgos, rinkitės tuos kurie suteikia aiškias konsultacijas ir padeda viskame susigaudyti, nes tokie paslaugų tiekėjai yra suinteresuoti sukurti gerą produktą, o ne apvogti. Palaikykit ryšį su tuo žmogumi ar įmone kas jums kurs internetinį tinklalapį ir sėkmės projekto įgyvendinime!
